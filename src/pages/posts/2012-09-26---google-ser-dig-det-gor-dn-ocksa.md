---
title: 'Google ser dig – Det gör DN också'
description: I artikeln namnges banker, partier och myndigheter som använder Google Analytics (GA) och det lyfts fram hur otäckt det är.
published: true
layout: '../../layouts/BlogPost.astro'
category: article
tags:
  - analytics
  - article
  - google
  - swedish
---

## DN övervakar dig rejält

I artikeln namnges banker, partier och myndigheter som använder [Google Analytics][1] (GA) och det lyfts fram hur otäckt det är.

DN har analyserat tio personers surfande och kommit fram till att många siter använder Google Analytics för att samla statistik om sina användare. Att många använder GA är inget nytt och att det resulterar i att Google får tillgång till stora mängder information om oss som användare är inte heller det något nytt.

Artikeln innehåller egentligen ingen ny information alls men då många förmodligen inte är medvetna om hur övervakade vi är på internet kanske den kan hjälpa till att öka medvetenheten.

Något jag däremot reagerade på var följande stycke:

> Bland de företag som lämnar ut uppgifter till Google finns stora banker som _Länsförsäkringar_ och _Handelsbanken_. Här finns även flera partier, till exempel _Moderaterna_, _Folkpartiet_ och _Vänsterpartiet_. Även stora _dagstidningar_ använder sig av Googles tjänster, likaså myndigheter som _regeringskansliet_, _Trafikverket_ och _Försvarsmakten_.
> <cite>[Webbsidor avslöjar ditt besök för Google][2]</cite>

DN har lyckats hitta ett antal banker, partier och myndigheter som de gladeligen namnger. Det märkliga här är att de inte lyckats hitta sig själva, de namnger inga dagstidningar. Att DN även använder en mängd andra script som övervakar läsarna nämner de inte heller.

Jag har skickat ett mail till journalisten som skrivit artikeln och påpekat det här. Ska bli spännande att se om jag får något svar, DN brukar inte svara på mina mail.

[1]: http://www.google.com/analytics/
[2]: http://www.dn.se/ekonomi/webbsidor-avslojar-ditt-besok-for-google
